---
layout: post
title: "2-4-55"
subtitle: "Χριστόδουλος προς Δέσποιναν"
date: 2014-04-21 17:42:07 +0100
comments: true
categories:
---

2.4.55

Καν Δέσποιναν Ταπακκούδη, Χλώρακαν – Πάφου

Είμαι πολύ καλά. Ευχαριστώ τον θεόν ο οποίος υπακούων εις τας προσευχάς κάθε ανθρώπου που τον επικαλείται με την καρδιά του, με άκουσε και μένα, και μου απέστειλε χαράν, υπομονήν και ελπίδα δια να αντιμετωπίσω με θάρρος την δοκιμασίαν αυτήν την οποίαν μου έστειλε. Ελπίζω και σχεδόν είμαι βέβαιος ότι και εις εσένα θα απέστειλε την υπομονήν και το θάρρος, τα οποία χρειάζονται για να αντιμετωπίσης την δοκιμασίαν του προσωρινού χωρισμού μας. Εάν ακόμα δέν μπόρεσες να αποκτήσης αυτά τα δύο το θάρρος και την υπομονήν, σε συμβουλεύω να τα ζητήσης δια της πρωινής και βραδυνής προσευχής σου και είμαι βέβαιος ότι θα τα αποκτήσης. Πρέπει να ξέρης αγαπητή μου γυναίκα ότι κανένας άνθρωπος εις τον κόσμον αυτόν δεν τελειώννει τον δρόμον της ζωής του μαζεύοντας πάντοτε ρόδα και τριαντάφυλλα. Είνε απαραίτητον ότι τες περισσότερες φορές θα μαζέψη αγκάθια και τριβόλια δηλ. λύπες και στενοχωρίες, και αλοίμονον εις τον άνθρωπον ή την γυναίκαν εκείνην που δέν ξέρει πώς να αντιμετωπίση την δύσκολην κατάστασιν που βρίσκει μπροστά του. Αλοίμονον εις εκείνον που δέν γνωρίζει να προσευχηθή, που δέν γνωρίζει απο πόθθεν να ζητήσει θάρρος, υπομονήν και χαράν δια να αντιμετωπίση τες δύσκολες στιγμές της ζωής του. Ο απόστολος Παύλος λέγει ότι η προσευχή είναι το μεγαλύτερον όπλον εις τα χέρια του Χριστιανού εις τες θλίψεις και τες στενοχώριες του. Λοιπόν ελπίζω ότι και σύ δια της προσευχής θα αποκτήσης την χαράν, το θάρρος και την υπομονην κατά τας ημέρας της δοκιμασίας μας την οποίαν μας απέστειλεν ο θεός, για το καλόν, το ψυχικόν καλόν και των δυό μας. Μη γνωρίζοντας καλά την υπόθεσιν ίσως να με αιτιάσθε, αλλά σας ομολογώ ότι όλως τυχαία ή θεικά περιεπλάκην εις αυτήν την υπόθεσιν και αυτό ελπιζω να αποδειχθή και εις το δικαστήριον, ότι είμαι αθώος, εάν βεβαίως δέν παρελάσουν ψευδείς καταθέσεις εις βάρος μου. Τελειπώνοντας σε συμβουλεύω να μή στενοχωριέσαι και να μή λυπήσαι καθόλου άν νοιάζεσαι για μένα, να προφυλάξης την υγείαν σου όσο μπορείς πιό πολύ γιατί και γώ αυτό προσπαθώ για τον εαυτό μου. Όταν μαθθαίνω ότι στενοχωριέσαι, τόσον και γώ περισσότερον λυπούμαι και στενοχωρούμαι. Δόσε στον γιατρόν τον Έμποραν όλα τα κασμίρια και πές του ότι είναι όλα άθικτα όπως μου τα παρέδωσε, και ότι άλλα επέρασαν την εποχήν τους και κράτησε σημειώσεις τί θα πάρη. Και τα άλλα άς μείνουν μέχρι της δίκης.

Δόσε χαιρετισμούς εις τους γονείς μας, Ρεβεκκούν, σ ́όλα τα αδέλφια μας, συγγενείς και φίλους, πές στην μητέρα μου να μήν μαραζώννη και πρόσεχε το μωρόν απο την λίμνην και τους λάκκους. Περιμένω απάντησιν άν είστε καλά.

Η σύστασις μου είνε Χριστόδουλον Πενταράν Κεντρικές φυλακές Λευκωσίας.

Με πολλήν αγάπην Χριστόδουλος


{% gallery %}
 {% galleryitem /images/1955/02041955-1.jpg 'γράμμα πρώτη σελίδα' 'images' %}
 {% galleryitem /images/1955/02041955-2.jpg 'γράμμα πρώτη σελίδα' 'images' %}
{% endgallery %}
