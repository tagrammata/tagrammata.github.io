---
layout: post
title: "17-9-55"
subtitle: "Χριστόδουλος προς Δέσποιναν"
date: 2014-04-22 02:16:44 +0100
comments: true
categories:
---

Δέσποινα Ταπακκούδη<br/>
Χλώρακαν Πάφου

Αγαπητή μου Δεσποινού. Είμαι πολύ καλά δόξασοι ο θεός, το ίδιον επιθυμώ και δι ́εσάς όλους, και κάθε βράδυ παρακαλώ τον θεόν να σας έχη καλά. Περίμενα να πάρω επιστολήν σου αλλά ακόμα δεν επήρα. Πάντως άν μου έστειλες θα την πάρω την Πέμπτη γιατί κάθε 15 μέρες μας δίνουν επιστολές. Μόλις πάρης το γράμμα μου να μου γράψεις και σύ και να μου γράψης ποιούς θα στείλω κάρταν. Εσύ άν δυσκολεύεσαι είτε οικονομικώς είτε άλλως πως να έρχεσαι κάθε μήνα, δέν θα σε παρεξηγήσω. Πάντως εγώ ευχαριστούμαι και χαίρομαι να σε βλέπω κάθε μήνα, αλλά εάν δυσκολεύεσαι τί να γίνη, δέν πειράζει. Εάν θα έρθης μή ξεχάσης να μου φέρης και μιάν χτενιά ή στείλε μου την. Εμείς περνούμεν πολύ καλά μήν εχετε καμίαν έννοιαν, φτάνει να μαθαίνομεν ότι εσείς είστε καλά. Ψές Σαββάτον νύκτα είχαμεν σινεμά με έργο ελληνικό «Δεσποινίς ετών 39» και γελάσαμε πάρα πολύ. Χτές πόνεσα λίγο τες αμυγδαλές μου και θυμήθηκα προς στιγμήν την μεγάλην περιποίησιν και το ενδιαφέρον που κατέβαλλες μερικές βραδυές που πονούσα τες αμυγδαλές μου όταν ήμουν στο χωριό. Τώρα μου πέρασε και είμαι καλά. Με είδε και ο γιατρός. Μή στενοχωριέσαι και ελπίζομεν σύντομα να ανταμωθούμεν. Πρέπει να ξέρης ότι ο χωρισμός μας αυτός θα μας αποφέρη και μεγάλο καλόν γιατί θα ενδυναμώση περισσότερον την συζυγικής αγάπην η οποία πρέπει να είναι απαραίτητη σε ένα σπίτι. Εάν επαντρέψετε την ρεβέκκαν πές τους και εκ μέρους μου να ζήσουν ευτυχισμένοι και δώσε τους πολλούς χαιρετισμούς. Δώσε πολλούς χαιρετισμούς είς τους γονείς μας, σ’ όλα τα αδέλφια μας, στον Κόκον, στον κουμπάρον τον Χαμπήν και Στασούν, και συμπεθέρους μας και σ’ όλα τα αδέλφια μου, αδέλφια σου, θείους σου και θείους μας και όλους τους συγγενείς καθώς και είς τον κουμπάρον τον Πανίκκον άν τον δής. Γρέψε μου και για τον Νίκον μας πώς είναι και πές του που θάρθω θα του φέρω πράματα πολλά. Ως εδώ τελειώνω την επιστολήν μου αγαπητή μου Δεσποινού και εύχομαι καλήν αντάμωσιν ελεύθεροι στο χωριό. Τα παρακάτω διάβασε τα στην μητέρα μου.

Με πολλήν αγάπην<br/>
Χριστόδουλος 8363


Αγαπητή μου μητέρα,

Είμαι πολύ καλά δόξασοι ο θεός, το ίδιον επιθυμώ και δια σάς. Οι καλές σου ευχές τες οποίες είμαι βέβαιος ότι μου στέλλεις μου δίνουν ψυχικήν δύναμιν και υπομονήν και περνώ ευχάριστα τες μέρες μου εις την φυλακήν. Είμαι πολύ καλά μή στενοχωριέσαι καθόλου και σύντομα με την βοήθεια του θεού θα σας ανταμώσω. Η δουλειά μου είναι πολύ ήσυχη 3 ώρες το πρωί και 3 το δέιλις και τες άλλες ώρες ησυχάζομεν κάτω απο την σκιάν των δέντρων, διαβάζοντας την εφημερίδα ή κοιμούμεθα. Το φαί μας είναι πολύ καλόν και οι φύλακες μας, μας συμπεριφέρονται πολύ ευγενικά, σάν αδέρφια μας. Δώσε αγαπητή μου μητέρα πολλούς χαιρετισμούς σ’όλα τα αδέλφια μου και αδελφές μου στους γαμπρούδες μας, θείους και θείες μου και πές τους ότι είμαι και περνώ πολύ καλά.

Σου φιλώ το χέρι με αγάπην<br/>
ο υιός σου Χριστόδουλος

{% gallery %}
  {% galleryitem /images/1955/170955.jpg %}
  {% galleryitem /images/1955/170955B.jpg %}
{% endgallery %}
