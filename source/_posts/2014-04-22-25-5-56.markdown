---
layout: post
title: "25-5-56"
date: 2014-04-22 19:51:03 +0100
comments: true
categories: 
---

Δέσποιναν Ταπακκούδη Χλώρακα - Πάφος

Αγαπητή μου γυναίκα είμαι πάρα πολύ καλά δόξασοι ο θεός. Επήρα τες επιστολές σου και της Στυλλούς και της.............. αλλά στεναχωρήθηκα πολύ για τον θείον μας τον Γιαννήν και για τον Κόκον. Δέν μπορώ να καταλάβω ούτε να εννοήσω τί γίνεται, τί συμβαίννη μέσα στο χωριό. Στενοχωρήθηκα πάρα πολύ γιατί τον θείον μας τον Γιαννήν τον εκτιμώ και τον αγαπώ όπως και τα αδέλφια μου. Δέν πιστεύω κατ ̈ουδένα λόγον πές του ότι η αιτία του κακού είναι το παραστράτημα του γιατί ξέρω ότι δέν είναι απο εκείνους που έτσι εύκολα παραστρατούν και σκοντάφτουν. Δώσε του χαιρετισματα και πές του περαστικά εκ μέρους μου, και να μήν φοβάται τόσον εύκολα την φουρτούνα της ζωής γιατί την φουρτούναν αυτήν σήμερον την έχει όλος ο κόσμος. Aς μήν λυγίσωμεν
Ας μήν καμφθώμεν, ας μή επηρεάζεται η πίστη μας και η συνείδησις μας ούτε απο πόνους, ούτε απο λύπες, ούτε απο φιλοδοξίες και μικροδιαφορές, ούτε απο συμφέροντα, αλλά με πίστην σταθεράν άς βαδίζωμεν τον δρόμον μας υπερήφανοι, καθαροί άσπιλοι και αμόλυντοι με το μέτωπον ψηλά και σύντομα η αυγή θα φέξη της νύχτας το ξημέρωμα να φέρη.

Ακόμα δέν μάθαμε τί απόγινε με τον Κόκο, και θέλω να μου γράψης γρήγορα. Η κάρτες που έχετε ισχύουν και για τον άλλον μήνα και άν θα μείνετε τον άλλον μήνα να έρθετε γράψε μου ποιούς να στείλω την άλλην κάρταν να έρθετε μαζί. Δώσε χαιρετισμούς και εις την Στειλλούν και την ευχαριστώ για τα ωραία λόγια που μου γράφει και ευχαριστώ πολύ και τους γονείς μας για το ενδιαφέρον και την φροντίδα τους για σένα καθώς μου γράφεις. Επίσης γράψε μου πώς πάν οι ρέντες σας στο περβόλι.
Τες γιορτές της Λαμπρής τες περάσαμε πολύ καλά. Δεν φαντάζεσαι με τί κατάνυξιν και τί προσήλωσιν παρακολουθήσαμεν τα άγια πάθη του Χριστού. Οι δουλειές μας σταμάτησαν απο την Αγίαν Παρασκευήν μέχρι και την Δευτέραν. Εξομολογηθήκαμεν όλοι οι φυλακισμένοι και εκοινωνήσαμεν. Παρακολουθήσαμεν τες ακολουθίες ώς εις άνθρωπο και μιά ψυχή όλοι με ομόνοιαν και αγάπην. Όσο για το επιτάφιο το στολίσαμεν τόσον ωραία και με τόσην ποικιλίαν άνθη που ούτε και έξω δέν πιστεύω να έγιναν παρόμοια. Μόλις όμως τελείωσαν οι ωραίες αυτές μέρες, μας πότισαν πίκρα. Ένα ποτήρι αδειάσαμεν χολής τί.............

Πέθανα για να ζήσουν για πάντα εις τες ψυθχές και τον νούν άλλων Ελλήνων δια μέσου των αιώνων. Αιωνία άς είναι η μνήμη των.............. τον ευατόν των για μάς, για όλους εσάς και για όλην την στενάζουσαν ανθρωπότηταν. Όταν θα έρης να μου φέρης μιάν Αγίαν γραφήν εις το μικρότερον σχήμα. Πές του θείου σου του Σωτήρη να σου αγοράση μιάν εις το μικρότερον σχήμα. Και λίγες χτενιές να μου φέρης, οδοντόπασταν έχω. Ο Κκολιός έχει δύο μήνες δεν επήρεν γράμμα, πές τους δικούς του και να του γράψουν αμέσως ποιούς να στέιλη κάρταν για τον άλλον μήναν. Και του Χριστάκη πές τους να του στείλουν κανέναν τσακμάκιν και χτενιές και οδοντόπασταν. Είναι όλα τα παιδιά καλά και σας χαιρετούν. Στείλε χαιρετίσματα εις τον Βάσον και γράψετε του να επιστρέψη με άδειαν γιατί εκεί πρόκειται να γίνουν ταραχές. Η δουλειά μου είναι ησυχία και είμαι πολύ καλά μή στενοχωριέσαι καθόλου. Ο καιρός περνά γρήγορα. Αλλά και σύντομα ελπίζομεν ότι θα ξημερώση. Ο Νίκος μας τί γίνεται είναι φρόνιμος, γράψε μου άν είνε φρόνιμος. Να μου φέρης και ένα τσακμάκι γιατί εχάλασεν. Όχι απο εκείνη την μάρκαν.
Υπάρχουν κάτι φτηνά 12 γρ. Είναι ωραία. Χαιρετσμούς πολλούς είς τους γονείς μας, μητέρα μου, αδέρφια μας και είς όλους τους συγγενείς και φίλους.
Πές του θείου σου του Γιαννή πως θέλω να έρθη επίσκεψιν να τον δώ. Ρώτα τον και άν μπορεί να έρθη γράψε μου να τον βάλω μέσα στην κάρταν. Λοιπόν υπομονή και κουράγιο ακόμη λίγο και ο θεός θα βοηθήση.

Με πολλήν αγάπην<br/>
 Χριστόδουλος

{% img left /images/1956/250556.jpg 400 350 'γράμμα πρώτη σελίδα' 'images' %}
{% img right /images/1956/250556B.jpg 400 350 'γράμμα δεύτερη σελίδα' 'images' %}
