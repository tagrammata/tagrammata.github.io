---
layout: post
title: "25-7-56"
date: 2014-04-22 21:20:36 +0100
comments: true
categories: 
---

Δέσποιναν Ταπακκούδη Χλώρακαν - Πάφος

Αγαπητή μου γυναίκα,

Πήρα την πρώτην σου επιστολήν που μου έγραφες ότι στες 25 θα πάς για εγχείρησιν και χθές και σήμερα ανυπομονούσα να πάρω κανένα τηλεγράφημα, αλλά επήρα την δεύτερην σου επιστολήν και είδα ότι ανάβαλες για 10 ημέρες. Πάντως να με συγχωρέσης γιατί θα ευρίσκομαι μακρυά σου τες μέρες του πόνου σου. Σε διαβεβαιώ όμως ότι και απο μακρυά θα συμμερισθώ τον πόνο σου και θα συμπονέσω μαζί σου. Πιστεύω απόλυτα ότι με την βοήθειαν του θεού και με την προσπάθειαν του καλού μας γιατρού σύντομα θα γίνης καλά. Κάνε κουράγιο και υπομονήν. Πρέπει να ξέρης ότι ο πόνος και η λύπη στ ́λλονται σε μάς όχι για κακόν αλλά για καλό μας. Ο άνθρωπος γεννιέται για να ζή μέσα στον πόνο και την λύπη, για να εξαγνίζη και να ομορφαίνη την ψυχή του, δίνοντας εις αυτήν την υπομονήν και την ελπίδα , τες δύο αυτές μεγάλες αρετές, πάνω στες οποίες στηρίζετε η ανθρώπινη ζωή. Προσπάθησε λοιπόν και σύ να αποκτήσης αυτές τες δύο αρετές την υπομονή και την ελπίδα, γιατί σου είναι απαραίτητες στην ζωή σου.
Ο κάθε άνθρωπος πρέπει να προσαρμόζη τον εαυτό του ανάλογα με τες διάφορες συνθήκες που του παρουσιάζονται στην ζωή. Αυτές τες συμβουλές μου θέλω να μή τις ξεχνάς, αλλά να φροντίσης να τες εφαρμόσης εις πράξιν. Διάβασέ τες και ξαναδιάβασέ τες. Φρόντισε δια της ελπίδας, της υπομονής να προσαρμόσης τον εαυτόν σου εις τες διάφορες συνθήκες της ζωής που σου παρουσιάζονται καλές ή κακές μέχρις ότου ησυχάση η τρικυμία και με την βοήθειαν του θεού έρθω κοντά σου.

Επειδή νόμισα ότι θα έκαμνες την εγχείρησιν στες 25 έστειλα στες 22 και μιάν επιστολήν του γιατρού, του κ. Μάριου. Όταν θα πρόκειται να πάς Λεμεσόν να μου γράψης δύο μέρες προτού ξεκινήσης. Πάντως άν γνωρίζης και την ημέραν που θα γίνη η εγχείρησις να μου γράψης. Αν δέν γνωρίζεις άμα πάης στην Λεμεσό και θα σας πή ο γιατρός ποιάν ημέραν μου γράφετε, γιατί θα περιμένω τηλεγράφημα. Αν μου στείλετε και παραπάνω γράμματα θα τα πάρω γιατί μου επετράπη απο την διεύθυνσιν. Κάρτες θα στείλω για κείνους που μου έγραψες. Αν μπορέσης να μου στείλης και το βιβλίον. Δώσε τους θερμούς μου χαιρετισμούς στους γονείς μας, στον Νίκον μας, αδέλφια μας και σ’ όλους τους συγγενείς. Επίσης και στον γιατρόν όταν θα πάς στην Λεμεσόν.

Όσον για μένα μήν ανησυχής καθόλου, είμαι πολύ καλά. Αυτές τες μέρες όμως έχομεν υπερβολικήν ζέστην στη Λευκωσία αλλά ελπίζομεν να περάση.

Σου εύχομαι καλήν επιτυχίαν είς την εγχείρησιν σου και ταχείαν ανάρρωσιν.

Με πολλήν αγάπην

 Χριστόδουλος.

{% img left /images/1956/250756.jpg 400 350 'γράμμα πρώτη σελίδα' 'images' %}
{% img left /images/1956/250756B.jpg 400 350 'γράμμα δεύτερη σελίδα' 'images' %}
