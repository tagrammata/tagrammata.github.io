---
layout: post
title: "27-3-56"
date: 2014-04-22 18:31:23 +0100
comments: true
categories:
---

8363 27-03-1956

 Δέσποιναν Ταπακκούδη Χλώρακα - Πάφου

Αγαπητή μου γυναίκα,


Επήρα την επιστολή σου και του Κόκου και εχάρηκα πολύ που είσθε όλοι καλά. Και εμείς όλοι δόξα σοι ο θεός πάρα πολύ καλά. Πάντοτε είμεθα πλήρως υπομονής και ελπίδας και με απόλυτον αισιοδοξίαν αποβλέπομεν προς το μέλλον. Μή σας απελπίζουν τα τελευταία γεγονότα. Θα χρειστούν ακόμη κόποι και μόχθοι ίσως, αλλά το μέλλον είναι δικό μας. Και όσους πιό πολλούς κόπους καταβάλη ένας για να τελειώση μιάν εργασίαν, έτσι και με περισσότερην χαράν και ευχαρίστησιν απολαμβάννει τους καρπούς της. Μή στενοχωρήσθε καθόλου. Μόνον πίστην, θάρρος, υπομονήν και όλα θα πάνε καλά. Δέν θα καμφθώμεν, δέν θα λυγίσωμεν ποτέ. Είμεθα και θα είμεθα πάντοτε καλά και χαρούμενοι φτάννει να μανθάννομεν για την καλή σας υγέιαν. Λοιπόν προσπάθει και φρόντιζε πάντοτε για την υγείαν σου και την υγέιαν του Νίκου μας. Πρόσεχε τον όσον μπορείς προπάντων μακρια απο τας συγκεντρώσεις και τους στρατιώτες γιατί πέφτουν βόμβες και πυροβολισμοί.

Νίκο να είσαι φρόνιμος να μήν πηγαίννης κοντά στους λάκκους και στες λίμνες και ούτε να βγαίνης μέσα στον δρόμον γιατί έχει αυτοκίνητα και ποδήλατα. Να κάμνης και την προσευχή σου και θα σε αγαπώ πολύ.

Κάρτες θα στείλω του Λαζαρή και σας, θα τις πάρετε όμως 3 – 4 μέρες μετά απο την επιστολήν μου. Άν γίνη τρόπος μπορεί να στείλη ο Κκολιός του θείου μας του Αγαθόκλη και φροντίστε να έρθετε μαζί
και θα κανονίσωμεν να κάμνωμεν την επίσκεψιν μαζί. Όταν πάρης την επιστολήν μου να μου γράψης αμέσως για να παίρνω το γράμμα πρίν έρθης επίσκεψιν. Πάντως δέν είναι ανάγκη μόλις πάρης την κάρταν να έρχεσαι αμέσως. Να έρχεσαι περιπού στις 15 του μήνα για να προκάμνω να παίρνω την επιστολήν σου. Γράφε μου όλα τα νέα του χωριού. Τώρα που άρχισαν και γεννούν οι αγκινάρες μήν αμελήσεις να τους ρίξεις λίγο νίτρο στην ρίζα και να τες ποτίζης τακτικά. Επίσης φρόντισε να μπολιάσης τώρα που είναι καιρός, νομίζω τες τερατσούδες όσες εμεγάλωσαν και τες αθασιές που εκόψαμεν. Μήν την ξεχάσης και εκείνην που εκόψαμεν μέσα στην μηχανήν την πικρήν. Ακόμα λίγες μέρες νομίζω θα πρέπει να νιάσης και το χωράφι για να ξεράνη και το χόρτον πρίν κάμη σπόρον.

Με το τράκτορ είναι καλύτερα να γίνη για να ξεριζωθούν οι αλυνιές, αλλά να του συστήσετε να το κάμη πυκνά. Γράψε μου και για τον Βάσον άν επήρετε επιστολήν. Χαιρετίσματα στον Κόκον και πές του ότι εγελάσαμεν πολλά για την σεισμικήν δόνησιν αλλά το εμάθαμεν προηγουμένως. Τες επιστολές σας τες έχω όλες απο την πρώτην μέχρι την τελευταίαν και τες φυλάω να τες φέρω μαζί μου. Γράψε μου και για την μητέρα μου πώς είναι και πώς της στέλλω χαιρετίσματα. Δώσε χαιρετίσματα είς τον Γιώρκον και την Ελένη και πές τους εκ μέρους μου να τους ζήση το νεογένητο παιδί τους. Δώσε Χαιρετίσματα στους γονείς μας, αδέρφια μας και στους θείους μας, θείες μας και είς τον Παπά Αντωνην και εις όλους τους γείτονες μας, συγγενείς και φίλους.

	μικρά χελιδονάκια μου πόρχεστε που τα ξένα
	σάν πάτε και στην Χλώρακαν πούναι χωριό μουμένα
	γυρεύοντας στο σπίτι μου την περσινή φωλιά σας
	που χτίσετε με κόπους σας και με τα βάσανα σας
	με την γλυκιά φωνούλα σαν να τραγουδάτε αρχίστε,
	τραγούδια πές τε χαρωπά, γλυκά κελαηδήστε,
	δώσετε χαιρετίσματα πάρα πολλά απο μένα
	πές τε και στην γυναίκα μου να μήν πονή για μένα

Σας χαιρετώ με πολλήν αγάπην Χριστόδουλος

{% img left /images/1956/270356.jpg 400 350 'γράμμα πρώτη σελίδα' 'images' %}
{% img left /images/1956/270356B.jpg 400 350 'γράμμα δεύτερη σελίδα' 'images' %}
