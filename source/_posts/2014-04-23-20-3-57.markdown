---
layout: post
title: "20-3-57"
date: 2014-04-23 03:24:40 +0100
comments: true
categories: 
---

Δέσποιναν Ταπακκούδη Χλώρακα – Πάφος

20.3.957

Αγαπητή μου γυναίκα,

Με χαράν πήρα την επιστολήν σου χθές 19/03/57 και σήμερα σου γράφω. Την κάρταν την στέλλω στα πρόσωπα που μου γράφεις. Υποφέρεις μου γράφεις απο αδιαθεσίαν. Η αιτία νομίζω είναι το ότι εξακολουθείς να μαραζώννης. Δύο χρόνια τώρα έχει που όπως βλέπω οι συμβουλές μου και οι παρατζιελλιές μου πάσιν χαμένες. Όπως βλέπω, δέν μ’ άκουσες, δέν με εννόησες. Καλά στες αρχές είχες δίκαιο, ήτο κάτι ξαφνικό που σου συνέβη και σε στενοχώρησεν. Αλλά τώρα μετά απο δύο χρόνια δέν δικαιολογείσαι καθόλου εάν εξακολουθής να μαραζώννης. Προ παντός τώρα που κοντεύαμεν προς το τέλος. Όπωσδήποτε πήγαινε τον γιατρόν, μήν αμελής και φρόντιζε να περνάς τες ώρες σου εύθυμα και χαρούμενα. Μήν μένης μόνη σου, φρόντιζε να έχης παρέαν, και την δουλειάν σου να την κάμνης πάντα με κέφι και με χαράν. Όταν είσαι μόνη σου και δέν έχεις εργασίαν, πάρε ένα βιβλίον, ένα περιοδικόν, ή μιάν εφημερίδα και διάβαζε λίγο.
Η διαρκής απασχόληση του εγκεφάλου είναι ένας τρόπος που εμποδίζει τον άνθρωπον στο να σκέπτεται και να στενοχωρήται. Μ ̈ην σκέφτεσαι την δική σου ατυχία. Να σκέφτεσαι ότι δίπλα σου υπάρχουν πολύ περισσότερον πονεμένοι και δυστυχισμένοι. Ελπίζομεν ότι σύντομα θα ανταμωθούμεν και πιστεύω και εγώ όπως και σύ μου γράφεις, ότι τότε θα γίνης καλά. Αλλά εν τω μεταξύ φρόντισε όσον μπορείς και όσον σου είναι δυνατόν για την υγείαν σου. Εάν στερείσαι οικονομκά, σου ξαναγράφω και πρέπει να με ακούσης, να πάρης δάνειον απο την Συνεργατικήν. Εγώ θα τα πλερώσω. Το αργότεον σε ένδεκα μήνες θα έρθω. Εγώ είμαι πάρα πολύ καλά δόξα σοι ο θεός, προ παντός όταν εσείς είσθε καλά, χαίρομαι και εγώ. Επίσης είναι καλά και όλοι οι συγχωριανοί μου. Ο Αντρείκκος θέλει να δώσης χαιρετίσματα στην Αυγήν, στον Παππούν του και την γιαγιάν του και στους άλλους δικούς του. Τώρα εργάζεται μαζί μου στο ραφτάτκον. Είμεθα εν όλων πενήντα περίπου ράφτες, θα μάθη και ο Αντρείκκος ράφτης. Ο καιρός μας αυτές τες μέρες είναι ήσυχος και γλυκός, έχει λιακάδες αλλά κατα τες πρωινές ώρες κάμνει πολλήν ομίχλην. Σήμερα Τετάρτην το φαγητό μας ήτο το πρωί χαλλουμιν και τσιάι, το μεσημέρι φασόλες βραστές και το βράδυ κουνουπίδι με πατάτες. Τώρα τελευταίως κάθε Κυριακήν και Πέμπτην βράδυ αντί πελάφιν που ετρώγαμεν μέχρι σήμερα, τώρα τρώγομεν λοκμάδες ( ξεροτίανα ). Μου άλλαξαν την κάμαρην τώρα κανένα δύο μήνες τελευταίως και μένω με τέσσερα άλλα παιδιά, οι τρείς είναι απο τους 5 λαρνακείς της 1 ης Απριλλίου του 1955, ο Μιχαλάκης Παρίδης, δάσκαλος, ο Κόκος Λυκούργος φαρμακοποιός, ο Ιάκωβος Καισερλίδης μαθητης του εμπορικού Λυκείου και κάποιος Ευρυπίδης χωριανός του Δεσπότη Κυρηνείας, απο την Κακοπετριάν μαραγκός. Είναι όλοι καλά παιδιά, μορφωμένα και νεαροί. Είναι όλοι ελεύθεροι, καλή παρέα και περνούμεν πολύ καλά σάν αδέρφια. Ο Μιχαλάκης ο δάσκαλος με μαθαίνει Αγγλικά και λογιστικήν. Κάποτε λέγουν όταν αποφυλακιστούμε θαρθούν να δούν και το χωριό μας. Το βιβλίον το Αγγλικόν που μου έφερες δέν το χρειάζομαι γιατί έχω το ίδιο. Δέν είναι αυτό που σου έγραψα για να μου φέρης. Να μήν μου φέρνης πράγματα που δέν σου γράφω. Και οι πλεννες δέν κάμνουν καμμιά για τον πεννοφόρον μου γιατί είναι όλες μεγάλες. Να πής του Βάσου ότι το βιβλίον που θέλω είναι το Direct method English course το τέταρτον, book four. Δόσε του το να το διαβάση. Αν δέν το βρήτε δέν είναι ανάγκη να μου φέρης πάλλιν άλλο το οποίον δέν χρειάζομαι. Τον πεννοφόρον μου εσύ μου τον έφερες, θα θυμάσαι φαντάζομαι πώς είναι. Η πένννα του είναι πολύ μικρή. Αν δέν θυμάσαι στην επίσκεψιν να σου τον δείξω. Φρόντισε φέτος Δεσποινού να μπολιάσης
Τες αθασιές που εκόψαμεν και όσες τερατσούδες χρειάζονται μπόλιασμαν. Θα σε παρακαλέσω να φροντίζης λίγο για τες τερατσούδες και τα άλλα δεντρούθια της αυλής
Οι αγκινάρες τί γίνονται δέν μου έγραψες. Πάντως άν υπάρχουν αραίωσε τες καλά και πότισε τες τώρα είναι εποχή που πρέπει να τες ποτίσης.. Φαντάζομαι τί ωραία τώρα που είναι η εποχή μέσα στα χωριά μας όμως όχι μέσα στην φυλακήν. Εδώ είναι πάντα φυλακή δέν αλλάζει. Ούτε τα δέντρα ανθίζουνε ούτε τα πουλιάψάλλουν χαρούμενα, μα ούτε και πρασινάδα βλέπουμε. Τί ωραία φαντάζομαι αυτές τες μέρες είναι στο χωριό μας.
Ο αέρας μοσχοβολά απο την μυρωδιά των ανθισμλενων αμυγδαλιών και των άλλων δένδρων. Οι αθαδιές μας θα εφορτώθησαν νομίζω γιατί δέν έκαμε φέτος πολύ δυνατούς ανέμους. Πόσον τα πεθύμησα τα μικρά τρυφερά αθάσια. Πόσον πεθυμώ ένα περίπατον προς την θάλασσα, να σταθώ πάνω στους βράχους και να αναπνεύσω τον καθαρό και λίγο αλμυρίσμένο απο τους ανέμους των κυμμάτων αέρα της θάλασσας. Πόσον πεθύμησα εσάς, τους συγγενείς, τους φίλους, τους χωριανούς. Μερικούς τους ξέχασα απο τον καιρόν που έχω να τους δώ. Πιστεύω όμως ότι σύντομα θα έρθω. Και όταν έρθω θα φέρω και την πετονιάν μου μαζίν μου και θα πάρω και τον Νίκον μαζί μου στην θάλασσα να ψαρέψωμεν. Ο Νίκος θα βαστά τη ζεμπυλούδαν που θα βάλλομεν τα ψάρια μέσα. Πές του Νίκου να είναι φρόνιμος και να ακούη της μάμμας του ότι του λέη. Αν δέν σου ακούη να μου το πής όταν έρθης. Γράψετε του Βάσου χαιρετίσματα και απο μέναν. Χαιρετισμούς πολλούς δόσε στον πεθθερόν μου, πεθθεραν μου, μητέρα μου, αδέλφια μας και πές τους ότι δέν μπορώ δέν δικαιούμαι να στείλω άλλο γράμμαν εκτός απο το δικό σου. Απ’ εκείνους μπορώ να πάρω, όταν είναι μέσα στον φάκελλον σου αλλά εγώ δέν μπορώ να στείλω.
Επίσης δόσε χαιρετισμούς στην Ρεβεκκούν, στον πεθθερόν, πεθθεράν της, στες στετέδες μας, στον Αντρείκκον, στην κουμέραν την Στασσούν και πές της ότι οι επισκέψεις μας μέχρι τες 15 του μηνός συνεχίζονται. Επομένως η Λαμπρή θα είναι μετά τες 15 του Απρίλλη. Χαιρετισμούς δόσε και εις τον Νίκον της Ελένης και εις την ίδιαν άν την βλέπεις, στον Παπάντωνην, στον Αντρείκκον του, στον Μίχαλον, στον Βάσον του θείου μας του Γιαννή, στον θείον σου τον Γιαννήν και της θείας σου Δεσποινούν, στην θείαν μου την Σοφιανούν, στους άλλους συμπεθθέρους μας και σ’ όλους.

Σας χαιρετώ με πολλήν αγάπην Χριστόδουλος.

{% img /images/1957/200357.jpg 'γράμμα πρώτη σελίδα' 'images' %}
