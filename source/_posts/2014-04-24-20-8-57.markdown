---
layout: post
title: "20-8-57"
date: 2014-04-24 01:09:01 +0100
comments: true
categories: 
---

Δέσποιναν Ταπακκούδη<br/>
Χλώρακαν Πάφου 8363

Αγαπητή μου γυναίκα,

Είμαι πάρα πολύ καλά δόξα σοι ο θεός το ίδιον επιθυμώ και δι εσάς, και για τον Νίκον μου τον φρόνιμον. Σήμερα που σου γράφω είναι Τρίτη 20 του Μηνός. Ακόμη δέν μου έδωσαν την επιστολήν σου. Θα μου την δώσουν στες 22 δηλ. την Πέμπτην και μόλις την πάρω θα σου στείλω την κάρταν στα πρόσωπα που μου γράφεις. Πιστεύω ότι επήρες τα χαιρετίσματα μου απο τον Χριστάκην και σε παρακαλώ να του δώσης εσύ τώρα εκ μέρους μου τους χαιρετισμούς μου, και άν θέλη να μας στείλη καμμιάν επιστολήν μαζί με την δικήν σου. Στην 31 του μηνός θα έρθη και ο Νικολής, και σύντομα θα περάσει ο καιρός και για μας. Ας κάμωμεν ακόμα λίγην υπομονήν και όπως επέρασεν ο πολύς καιρός τόσον γρήγορα, έτσι θα περάση και ο υπόλοιπος που απέμεινε. Τώρα που πλησιάζουν οι μέρες του Νικολή φροντίζω να τον μάθω καλά την κοπτικήν, γιατί και ο ίδιος έρριξεν ενδιαφέρον. Προηγουμένως αδιαφορούσε και δέν εφρόντιζε, αλλά τώρα προσπαθεί και έρχεται ο ίδιος χωρίς να του φωνάξω. Η Θεοδουλα τί γίνεται, αναχώρησε για την Αθήνα ή ακόμα, γράψε μου, και δόσε της πολλούς χαιρετισμούς, καθώς και εις την Βρυονούν, Ιορδάννην, Αντωνήν και επίσης πές της να πάρη τους χαιρετισμούς μας. Δεν φαντάζεσαι τί εχάρην ο Νικολής που είδεν εις την εφημερίδα ότι άφησαν τον Χριστάκην και ήρθε στο χωριό. Δεν έχει καμμιάν ένοιαν τώρα και είναι βέβαιος ότι θα τον αφήσουν και αυτόν. Αυτές τες μέρες έχομεν μεγάλες πολύ μεγάλες ζέστες και ανυπομονούμεν πότε θα περάση αυτός ο μήνας ίσως μαλακώση ο καιρός. Κατά τα άλλα είμεθα πολύ καλά. Τώρα τελευταίως μας έφεραν και ράδιο και ακούμε τραγούδια και τα νέα του σταθμού της Κύπρου μόνον. Ψές ακούσαμε απο το ράδιο το τραγούδι Τίποτε άσχημο δέν έχεις και επίσης το Πάντα σε θυμάμαι πάντα σ’αγαπώ, νύχτες δεν κοιμάμαι.... Τον περασμένο μήνα μας έφεραν και σινεμά, και επίσης μεθαύριον την Πέμπτην πάλιν θα έχωμεν. Κατ’αρχάς που ήρθαμεν κάθε μήνα είχαμεν αλλά έχει τώρα περίπου ενάμισυ χρόνον που εμείς δέν το θέλαμε και σταμάτησε. Προχθές καλωσωρίσαμε και τον Νίκον Σοφοκλέους και μόλις ήρθς κάναμε όλοι δέησιν και ευχαριστήσαμεν τον θεόν και τον παρακαλέσαμεν να βοηθήση και για τους άλλους θανατοοινίτες. Επίσης κάθε βράδιν ακριβώς η ώρα ενηά γίνεται εκ μέρους όλων μας προσευχή για να βοηθήση προς λύσιν του ζητήματος μας. Μή ξεχνάς και σύ την προσευχήν σου βράδυ και πρωί, γιατί η προσευχή δίνει δύναμιν και υπομονήν εις τον άνθρωπον. Προ παντός άνθρωπος που έχει πόνον, θλίψεις και πειρασμούς, και δέν ξέρει να προσευχηθή είναι πολύ δυστυχισμένος, και υποφέρει πολύ εις την ζωήν του. Η προσευχή ανακουφίζη τον άνθρωπον. Ενας μεγάλος ινδός άνδρας ο Γκάντι είπε Χωρίς προσευχήν θα είχα παραφρονήσει προ πολλού.
Αυτά είχα να σου γράψω αγαπητή μου Δεσποινού και εύχομαι το γράμμα μου να σε βρή απολύτως καλά. Δόσε τους θερμούς μου χαιρετισμούς στον πεθθερόν μου, πεθθεράν μου, μητέραν μου, αδέρφια μας και σ’όλους τους συγγενείς. Χάρηκα πολύ που είδα την Στέλλαν και τον Στέλιον, και όταν εφύγετε εσκεφτόμουν και δέν το πίστευα ότι έχει δυόμισι χρόνια να την δώ. Τώρα σκέφτομαι άν θα γνωρίσω την Μαρούλλαν που ήταν και μικρή.

Με αγάπην Χριστόδουλος

{% img /images/1957/200857.jpg 'γράμμα πρώτη σελίδα' 'images' %}
{% img /images/1957/200857B.jpg 'γράμμα πρώτη σελίδα' 'images' %}
