---
layout: post
title: "21-10-57"
date: 2014-04-24 02:21:55 +0100
comments: true
categories: 
---

Δέσποιναν Ταπακκούδη Χλώρακαν Πάφου 21/10/957

Αγαπητή μου γυναίκα,

Είμαι πάρα πολύ καλά δόξα σοι ο θεός το ίδιον επιθυμώ και δι εσάς. Στην επίσκεψιν με ρώτησες άν επήρα την επιστολήν σου, αλλά μέχρι σήμμερα επερίμενα και ακόμη δέν την επήρα.ερώτησα τον υπεύθυνον για τες επιστολές και μου είπεν ότι δέν έχω επιστολήν. Εκτός εάν εννοούσες την επιστολήν του περασμένου μηνός. Έχει τώρα ένα μήνα να πάρω επιστολήν σου. Εφ’ όσον δικαιούμαι να παίρνω δύο επιστολές τον μήνα νομίζω πρέπει να τες έχω. Δέν πιστεύω να αδιαφορής ή να σου φέρνει κόπον να γράψης δύο επιστολές τον μήνα. εάν συμβαίνει αυτό τότε σε παρακαλώ να λέγης σε κάποιον άλλον να μου στέλλη την δεύτερην ή στον κουμπάρον τον Χαμπήν ή τον Κυριακόν ή στην Στέλλαν γιατί δέν πρέπει να χάννω επιστολήν και εξ’ άλλου ανυπομονώ να μανθάνω πώς είσθε.Περνούμε πολύ καλά μήν έχετε καμμιάν ένοιαν. Ένας χειμώνας μας έμεινε και θα βοηθήση ο θεός να περάση και αυτός όπως επέρασαν τα τρία χρόνια. Εργάζομαι τώρα στο βιβλιοδετείον. Μανθαίννω να κάμνω φακέλλους και να δένω βιβλία. Όταν έρθω θα ξέρω να δένω και τα βιβλία του Νίκου που θα πηγαίννη στο σχολείον.
Ψές είδα όνειρον πώς ήμουν κοντά σας και έδωσα ένα τετράδιον στον Νίκον και ένα μολύβι και του έδειχνα να γράφη τους αριθμούς ώς το 30. Ο καιρός εδώ στην Λευκωσίαν είναι πολύ γλυκός και βροχερός. Μας έδωσαν μάλλινα πουκάμισα αυτές τες μέρες και εδώσαμεν πίσω τα καλοκαιρινά για να φυλαχτούν, να μας τα επιστρέψουν τον Μάιον πάλιν, αλλά εγώ τα παρέδωσα για να μήν τα ξαναπάρω. Με την βοήθειαν του θεού θα είμαι κοντά σας τον Μάιον. Απο τες 14 Μαρτίου θα είμαι κοντά σας. Άνοιξη. Αλήθεια θα είναι πολύ ωραία εποχή Δεσποινού. Ο ‘ηλιος ολόλαμπρος θα σκορπίζη ζωή, χαρά και γέλιο στα δέντρα, στα ζώα, και στον άνθρωπο, η γή θα γίνη καταπράσινη, τα λουλούδια θα σκορπίζουν μυρωδιά και ομορφιές τριγύρω τους και τα πουλάκια ζευγαρωμένα θα κελαιδούν χαρούμενα. Τί όμορφα ! Αλλά Δεσποινού θα είναι καλά πολύ περισσότερον όμορφα εάν ώς τ ότε ανθίση και το μεγάλο μας δέντρο για να δροσιστούμε και να χαρούμε κάτω απο τους ισκερούς κλώνους του και την δροσερή σκιά του. Ελπίζομεν ότι οι προσδοκίες μας θα εκπληρωθούν. Η γρίππη εδώ εις την φυλακήν έλειξε και ελπίζομεν να μήν ξανάρθη. Αλλά έχω την ένοιαν σας, εσείς πώς επεράσατε γιατί στην Πάφον άργησεν να έλθη η γρίππη όπως φαίνεται. Γράψε μου πως επέρασεν ο πεθθερός μου, η πεθθερά μου και φρόντισε να μπολιαστήτε για την διφθερίτιδα και σύ και ο Νίκος. Όταν πάρω την επιστολήν σου θα σου στείλω την κάρταν. Την επιστολήν του Νικολή την επήρα μαζί με την δικήν σου και είναι απο τότε που δέν επήρα άλλην επιστολήν. Να πής του Νικολή να στείλη ακόμα καμιάν επ ιστολήν και να του πής να φροντίση να βρή δουλειάν. Δώσε τους πολλούς χαιρετισμούς καθώς και εις τον Χριστάκην απο εμένα, τον Κώσταν, τον Κκολιόν, τον Μαραθεύτην και απο τα άλλα παιδιά. Να μου φέρης όταν θα έρθης ένα ρεφίλ κόκκινο, τίποτε άλλον δέν θέλω. Να δώσης πολλούς χαιρετισμούς στον πεθθερόν μου, πεθθεράν μου, μητέραν μου, Ρεβεκκούν, Στέλλαν, Μαρούλλαν, Νικολήν, αντρείκκον, Στέλλιον, Χαμπήν, Στασούν, σ’ όλα τα αδέρφια μου, στες στετέδες μας, στον θείον μου τον Σωτήρην, στον κουμπάρον τον Κυριάκον, τον κουμπάρον τον Πανίκον και σ’ όλους. Ήθελα να σε θυμίσω τώρα που χειμωνιάζει να περιποιηθής λίγο τες τερατσούδες και τες αθασούδες, να τες λεκανώσης και να τες σκεπάσης με παλλούρες να μήν τες τρών τα κτηνά. Επίσης ήθελα εάν σου είναι εύκολον να πάρης ένα ζευγάρι λαγούς; Για να μεγαλώσουν ώς τον Μάρτην. Πές και στον Νίκον να είναι φρόνιμος και ότι του λέης να σου ακούη και κοντεύει ο καιρός που θα έρθω, και ότι θέλει θα του φέρω. Δέν έχω τίποτε άλλο να σου γράψω και εύχομαι το γράμμα μου να σας βρή όλους καλά.

Με αγάπην Χριστόδουλος.

{% gallery %}
  {% galleryitem /images/1957/211057.jpg 'γράμμα πρώτη σελίδα' 'images' %}
  {% galleryitem /images/1957/211057B.jpg 'γράμμα πρώτη σελίδα' 'images' %}
{% endgallery %}
