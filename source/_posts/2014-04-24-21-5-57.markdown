---
layout: post
title: "21-5-57"
date: 2014-04-24 00:48:46 +0100
comments: true
categories: 
---

Δέσποιναν Ταπακκούδη<br/>
Χλώρακαν Πάφου<br/>
21.5.957

Αγαπητή μου γυναίκα,

Είμαι πάρα πολύ καλά δόξα σοι ο θεός. Ελπίζο και σύ να είσαι καλά, ο Νίκος μας καθώς και όλοι οι δικοί μας. Πρίν ακριβώς ένα μήνα δηλαδή την 21 Απριλλίου ημέραν της Λαμπρής σούστειλα γράμμαν, και ξέχασα στην επίσκεψιν να σε ρωτήσω άν το πήρες. Πάντως φαντάζομαι θα το πήρες, αλλά εγώ μέχρι σήμερον δέν επήρα απάντησιν εις την επιστολήν μου αυτήν της Λαμπρής που σου έστειλα. Η τελευταία επιστολή που επήρα απο εσέ είναι γραμμένη στες 23 του Απρίλλη δηλαδή την Τρίτη της Λαμπρής. Θέλω να μου γράψης πόσες επιστολές μου έστειλες μετά τες 23 του Απρίλλη για να ξέρω. Μεθαύριον Πέμπτην θα μας δώσουν επιστολές και μόλις πάρω την επιστολήν
Σου θα σου στείλω κάρταν. Θα σε παρακαλέσω να μου στείλης και μιάν φωτογραφίαν Δικήν σου και του Νίκου είτε μέσα στο γράμμα ή να μου την φέρης που θάρτης, γιατί δέν έχω. Αν δέν έχης να βγάλης καινούργιες. Επίσης να πής του Βάσου να φροντίση να σου βρή αυτό το βιβλίο που
θα σου γράψω να μου το φέρης DIRECT METHOD ENGLISH COURSE. BOOK FOUR. Αν δέν το βρή να μήν μου φέρης κανέναν άλλο. Αν θα μου φέρης χτενιάν, να έιναι μικρή, όχι απ’ εκείνες τες μεγάλες. Τίποτε άλλον δέν θέλω. Θέλω να μάθης και να μου γράψης τί έγινεν ο Γιαννής που την Τάλαν, ρώτα τον κουμπάρον τον Χαμπήν. Επίσης και για την θείαν μου την Αρτεμισίαν άν έγινεν καλά.Γράψε μου σχετικά για τες δουλειές σου, για την κατάστασιν σου, για το περβόλιν μας, για τες τερατσούδες, πόσες έμειναν, για τα νέα του χωριού διότι όπως ξέρεις εις την επίσκεψιν είναι πολύ λίγη η ώρα μας και δέν προκάμνομεν να μιλήσωμεν αρκετά. Επίσης να μου γράψης άν ο Νίκος μας έγινε φρόνιμος, άν μου άκουσε και έπαψε να αφταίννη πλέον σπίριτα. Αν μου άκουσε και έγινε φρόνιμος κοντεύουν οι μέρες που θα έρθω και θα του φέρω πολλά παιχνίδια και πράματα. Πρέπει να αρχίσης απο τώρα να τον μάθης να μετρά, και να γράφη τους αριθμούς, το όνομαν του και επίσης να τον μάθης να λέγη προσευχές και ποιήματα, και να προφέρη καθαρά τες λέξεις και τες κουβέντες του. Να τον συνηθίσης απο τώρα να είναι καθαρός, και να μάθη να πλέννεται μόνος του. Πρέπει να έχη την εντροπήν στες ειδικές περιπτώσεις και να μάθη να σέβεται τους μεγάλους. Δέν πρέπει να ακούη κακές κουβέντες και άσχημα λόγια. Ευρίσκεται εις την ηλικίαν που οτιδήποτε βλέπη ή ακούη τα αποτυπώννη και τα διατηρή μέσα εις το μυαλόν του και επιδρούν κατα πολύ εις τον χαραχτήρα του. Ευρίσκεται εις την κατάλληλην ηλικίαν που πρέπει να πάρη τες πρώτες καλές βάσεις και τα καλά θεμέλια για να διαμορφώσση καλόν χαρακτήρα. Αν πηγαίννη την ημέραν στο καφενείον της γιαγιάς του να μήν τον αφήννετε να τρέχη και να παίζη στους δρόμους γιατί υπάρχει κίνδυνος απο τα ποδήλατα και τα αυτοκίνητα. Να τον μάθης να πλένη τα χέρια του πάντα πρίν να φάη. Λυπούμαι πάρα πολύ που δέν είμαι κοντά αλλά σε παρακαλώ φρόντισε εσύ να κάμης απο ότι θα έκαμνα εγώ, ότιδήποτε περισσότερον μπορέσης. Και σύ δέν πρέπει πλέον να στενοχωρήσαι και να ανησυχής για μένα. Ως προς την υγείαν είμαι πάρα πολύ καλά, προπαντός τώρα μετά την εγχείρησιν μπορώ και αναπνέω τελείως ελεύθερα και είμαι πολύ καλύτερα απο πρίν. Οι μέρες περνούν πολύ γρήγορα και θάρτη χωρίς να το καταλάβωμεν 
πολύ σύντομα η μέρα που θα ανταμωθούμεν στο χωριό. Αντιμετωπίσαμε μιά τρικυμία στη ζωή, η οποία είχε τα κακά της για μας αλλά και τα μεγάλα καλά της. Δώσε τους θερμούς χαιρετισμούς μου στον πεθθερόν μου, πεθθεράν μου, μητέραν μου, Αντρείκκον, Ρεβεκκούν, σ’ όλα τα αδέλφια μας, γιαγιάδες μας, θείους, θείες, κουμπάρον Πανίκκον και σ’ όλους.

Με αγάπην Χριστόδουλος

{% img /images/1957/210557.jpg 'γράμμα πρώτη σελίδα' 'images' %}
{% img /images/1957/210557B.jpg 'γράμμα πρώτη σελίδα' 'images' %}
